# شعر چیست؟

شعر دانی چیست‌؟ مرواریدی از دریای عقل  
شاعر، آن‌ افسون‌گری کاین ‌طُرفه‌ مروارید سُفت  
\- ملک‌الشعراء بهار

شعر مفهوم ادبی آشنایی است، اما معنی آن خالی از ابهام نیست. ارائه تعریفی دقیق که همهٔ گونه‌های شعر را دربرگیرد، دشوار است.

ارسطو در رساله «فن شعر» \-که اولین رساله به‌جا مانده در زمینه نقد ادبی است- شعر را کلامی تعریف می‌کند که پایه آن محاکات[^1] (mimesis) و ارکان آن سه عنصر وزن، لفظ و هماهنگی است. محاکات عبارت است از بیان چیزی که همچون پدیده دیگری باشد، اما خود آن نباشد. او سه نوع شعر را حماسه، تراژدی و کمدی برمی‌شمرد.  
ارسطو می‌گوید: "کار شاعر آن نیست که امور را آنچنان ‌که روی داده است به دقت نقل کند، بلکه کار او این است که امور را به روشی که ممکن است اتفاق افتاده باشد، روایت کند. تفاوت شاعر و مورخ در این نیست که یکی روایت خود را در قالب نظم درآورده است و آن دیگری در قالب نثر. زیرا ممکن است تاریخ هرودت به رشته نظم درآید، اما همچنان تاریخ خواهد بود. شعر، فلسفی‌تر از تاریخ است و بیشتر از امر کلی حکایت می‌کند. درصورتی‌که تاریخ از امر جزئی حکایت می‌کند. مقصود از امر کلی در شعر این است که شخصی چنین و چنان فلان کار را به حکم احتمال یا بر حسب ضرورت انجام دهد. در تاریخ هدف همین است اما امر جزئی. مثلا کاری که شخص معینی چون الکیبیادس کرده ‌است یا ماجرایی برای او اتفاق افتاده ‌است"  
یعنی شعر ذهنیت‌گرا (سوبژکتیو) و تاریخ عینیت‌گرا (ابژکتیو) است.

پس از نهضت ترجمه در عهد عباسی، دانشمندان ایرانی نظیر فارابی، ابن سینا و خواجه نصیر تحت تاثیر ترجمه آثار ارسطو به تعریف و توضیح شعر پرداختند.  
خواجه نصیرالدین طوسی در رساله بوطیقا[^2] شعر را کلامی خیال‌انگیز می‌داند که از اقوال دارای وزن متساوی و قافیه تالیف می‌شود.  
او درباره وزن شعر می‌گوید: "نظر در وزن حقیقی به حسب ماهیت، تعلق به علم موسیقی دارد و به حسب اصطلاح و تجربه، تعلق به علم عروض. و نظرِ منطقی خاص است به تخیّل، و وزن را از آن جهت اعتبار کند که به وجهی اقتضاء تخیّل کند. پس شعر در عرف منطقی، کلام مخیِّل است و در عرف متأخران، کلام موزون مقفّی. اما قدما، شعر را کلام مخیِّل گفته‌اند و اگرچه موزون حقیقی نبوده است. و اشعار یونانیان بعضی چنان بوده است."

پس به طور خلاصه شعر از نظر صورت (فرم) کلام آهنگین است و از نظر محتوا کلام مخیِّل. نظم و شعر عمدتا به معنی مترادف به کار می‌برند اما بعضی سخن‌شناسان مانند ملک‌الشعراء بهار بین این دو تفاوت قائل شده‌اند و نظم را کلامی دانسته‌اند که فقط از نظر صورت قالب شعر را دارد.[^3]

جامی در بهارستان یک روضه (فصل) را به شعر و شاعران اختصاص داده است. او در بخش اول این روضه می‌نویسد:  
"شعر در عرف قدما و حکما کلامی‌ست مؤلَّف از مقدمات مخیِّله. یعنی از شأن آن باشد که در خیال سامع اندازد معانی‌ای را که موجب اقبال باشد بر چیزی یا اعراض از چیزی، خواه فی‌نفسه صادق باشد و خواه نی، و خواه سامع اعتقاد صدقِ آن داشته باشد یا نی.  
چنان که گویند خمر، لعلی است مذاب یا یاقوتی است سیال، یا عسل چیزی است تلخ یا شور، قی کرده زنبور[^4].  
و متأخَّرینِ حکما، به آن وزن و قافیه را اعتبار کرده‌اند، فامّا در عرف جمهور جز وزن و قافیه در آن معتبر نیست. پس شعر کلامی باشد موزون و مقفّی و تخیل و عدم تخیل و صدق و عدم صدق را در آن حقیقت، اعتبار نی.  
و لِلّهِ دُرُّ الشّعر. ما اعظم شأنه و ما ارفع مکانه. و لیت شعری اَیّةُ فضیلةٍ اجلُّ منَ الشّعر و ایُّ سحرٍ اجزل من هذا السّحر.[^5]  
هیچ شاهد چو سخن موزون نیست  
سرّ خوبی ز خطش بیرون نیست  
صبر از او صعب و تسلّی مشکل  
خاصه وقتی که پی بردن دل  
کشد از وزن به بر خلعت ناز  
کند از قافیه دامانشْ طراز  
پا به خلخال ردیف آراید  
بر جبین خال خیال افزاید  
رخ ز تشبیه دهد جلوه چو ماه  
ببرد عقل صد افتاده ز راه  
مو به تجنیس ز هم بشکافد  
خالی از فرق، دو گیسو بافد  
لب ز ترصیع[^6]، گهرریز کند  
جعد مُشکین گهرآویز کند  
چشم از ایهام کند چشمک‌زن  
فتنه در انجمنِ وهم فکن  
بر سر چهره نهد زلف مجاز  
شود از پرده حقیقت‌پرداز"

[^1]:  محاکات در لفظ به معنی نقل قول است و منظور ارسطو از آن تقلید واقعیت است.

[^2]:  بوطیقا معرب کلمه یونانی De Poetica به معنی فن شعر است.

[^3]: صنعت و سجع و قوافی هست نظم و نیست شعر  
ای بسا ناظم که شعرش نیست الّا حرف مفت  
ای بسا شاعر که او در عمر خود نظمی نساخت  
وی بسا ناظم که او در عمر خود شعری نگفت

[^4]:  اولی موجب اقبال و دومی موجب اعراض است.

[^5]:  خدا شعر را خیر دهاد. چقدر عظیم مرتبه و بلند جایگاه است. و هیچ فضیلتی باشکوه‌تر و هیچ سحری بزرگ‌تر از این سحر نمی‌شناسم.

[^6]:  ترصیع آرایه ادبی است که به موجب آن مقابل هر کلمه، کلمه‌ای هم‌وزن و هم‌قافیه با آن آورند. مانند این بیت از هاتف اصفهانی: گفتم نگرم روی تو؟ گفتا به قیامت / گفتم روم از کوی تو، گفتا به سلامت